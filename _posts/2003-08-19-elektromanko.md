---
layout: post
title: Elektromanko!
created: 1061309700
---
Sendube ĉiuj jam aŭdis pri la malapero de la elektro en Norda Ameriko.  Mi vidis ke eĉ en la retejo de <a href="http://news.bbc.co.uk/">BBC</a> ĝi estis la unua novaĵo dum iom da tempo!

Mi loĝas nun en Otavo, kaj do estis trafita de tiu katastrofo.  Ĝuste ĉi tie, mankis elektro dum pli ol 22 horoj.  Komence mi apenaŭ rimarkis ion, pro tio ke mi uzis nur mian porteblan komputilon, kiu kompreneble funkcias senprobleme sen elektro.  Sed malaperis mia retkonekto, pro tio ke miaj DSL-modemo kaj enkursigilo uzas elektron.  Mi tamen sukcesis konekti al la reto per la modemo de mia portebla komputilo, kaj tiel eksciis pri la grando de la elektromanko.

Post iom da tempo montriĝis ke la afero povus iom longe daŭri, kaj do mi decidis eliri kun Teodora por serĉi geografian kaŝejon (geocache).  Ĝi troviĝis sur eta insulo inter Kebekio kaj Ontario.  De tie, eblis vidi sur unu flanko de la rivero la brilajn lumojn de Hull, kaj sur la alia flanko la dorman mallumon de Otavo.

Trovinte la kaŝejon, ni revenis hejmen, kaj lumigis la apartamenton per kandeloj.  Mi supozis, ke dum la nokto reaperos la elektro, sed tio tute ne okazis.  La sekvan matenon, montriĝis ke la urbocentro de Otavo daŭre estas sen elektro.  Pro tio, Teodora ne devis labori, kaj do ni decidis tendumi kun kelkaj ŝiaj laborkolegoj.  La elektro finfine reaperis tiun posttagmezon, unu horon antaŭ nia foriro.

Sed nun, jam kvin tagojn post la malapero de la elektro, daŭre estas problemoj.  Necesas tuta semajno por refunkciigi nuklean elektrocentralon, kaj Ontario dependas de pluraj tiaj centraloj.  Pro tio, ne estos sufiĉa elektro en la provinco ĝis la fino de ĉi tiu semajno, kaj dume ni devas multe ŝpari elektron por ne kaŭzi pliajn problemojn.  Sed la vetero ĉi tie fariĝas varmega, kaj mi multe volas ekuzi la klimatizilon!

<b>Nuna humoro:</b> kontenta
<b>Nuna muziko:</b> Oscar Peterson - Teenager
