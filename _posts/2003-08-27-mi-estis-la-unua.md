---
layout: post
title: Mi estis la unua!
created: 1062010560
---
Hieraŭ matene, mi rigardis la liston de proksimaj geografiaj kaŝejoj, kaj rimarkis unu novan.  Mi vidis ke neniu ĝis tiam vizitis ĝin, kaj do mi tuj metis la koordinatojn en mian GPS-ilon kaj ekserĉis ĝin.  Mi serĉis dum 20 minutoj, sed nenion trovis.  Poste mi revenis hejmen, por legi la help-informeton kiu aperis en la paĝo pri la kaŝejo.  Por rapide reatingi la kaŝejon, mi iris per mia unuciklo.  Tiu help-informeto vere helpis.  Montriĝis ke la kaŝejo fakte estis ĉ. 20 metrojn for de la donitaj koordinatoj.

En la kaŝejo mi trovis tre interesan moneron.  Kun ĝi estis informileto, kiu klarigis ke temas pri <a href="http://www.geocoins.ca/">GeoCoin</a> (geografia monero).  Tiajn monerojn oni prenas de unu kaŝejo kaj metas en alian.  Oni tion registras en reta datumbazo, por ke oni povu sekvi la movojn de la moneroj tra la mondo.  Mi prenis la moneron, ĉar mi baldaŭ translokiĝos al Vaterlo, kaj povos tie lasi ĝin en iu kaŝejo.

Krome, mi vidis ke mi fariĝis la unua, kiu trovis la novan kaŝejon.  Hodiaŭ evidentiĝis ke multaj aliaj ankaŭ volis esti la unua, sed ne sukcesis.  Mia amiko Arono diris ke mi tuj vizitu <a href="http://www.geocaching.com/seek/cache_details.aspx?ID=88159">la paĝon de la kaŝejo</a>.  Tie mi vidis ke la sekva persono, kiu trovis la kaŝejon, eĉ <a href="http://www.geocaching.com/seek/cachelog_details.asp?ID=301440&L=1948816" >fotis min</a> dum mi foriris!  Tiu sufiĉe amuziĝis pro tio, ke mi rajdas unuciklon!  Aperis ankaŭ listo de kelkaj aliaj, kiuj vizitis la kaŝejon poste en tiu tago.

<b>Nuna humoro:</b> sukcesa
<b>Nuna muziko:</b> Four80East - Drive Time
