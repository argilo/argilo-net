---
layout: post
title: Freneze okupata
created: 1067365740
---
Nun mi estas freneze okupata, pro mia studado.  Mi devas ĝis ĵaŭdo prepari skizon de estonta projekto, ĝis vendredo fini unu grandan hejmtaskon, kaj ĝis lundo fini eĉ pli grandan.  Krome, mi devos venontsemajne fari 20-minutan prezenton pri grandaj primoj, kaj kompreneble mi devas prepari min al tio.  Pro tio miaj enskriboj estas aparte maloftaj ĝuste nun.  :-)

Mi tamen havas kelkajn liberajn minutojn nun, do mi skribu pri kelkaj lastatempaj okazintaĵoj.  Pasintan vendredon alvenis pakaĵo por mi.  Kiam mi prenis ĝin, mi eksciis ke temas pri kelkaj KD-oj, kiujn mi mendis de [Cyberseekers](http://www.cyberseekers.com/).  La KD-oj estas kontraŭleĝaj registraĵoj de koncertoj de Herbie Hancock.  Mi jam havas ĉiujn laŭleĝajn registraĵojn de lia funkmuziko, do nun mi devas min turni al aliaj fontoj por aŭdi pli.

Ankaŭ en tiu tago alvenis mia nova klavaro.  La sekvan tagon, mi iris al Toronto kun Teodora por preni ĝin.  Mi tre ŝatas ĝin!  Ĝi perfekte imitas ne nur la klavarojn de la 70-aj jaroj, sed ankaŭ la efektilojn de tiu periodo.  Mia preferata estas la t.n. va-va-ilo, kiun multaj muzikistoj uzis (kaj daŭre uzas) kun klavineto.  Eble mi iam registru ion, por ke vi povu aŭdi, kian muzikon mi ludas.

Nu, min atendas la hejmtaskegar', do mi revenu al tio.  Ĝis poste!

**Nuna humoro:** okupata
